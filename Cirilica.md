Драга браћо и сестре,

поздрављамо вас радосним божићним поздравом: 
Христос се роди! Ваистину се роди!  Нека се мир Божији усели у наша срца и наше домове и нека нас све обасја радост Витлејемске звијезде, па да и ми заједно са анђелима и пастирима ускликнемо: 
Слава на висини Богу и на Земљи мир, међу људима добра воља!

Еменска парохија је била и остала мјесто окупљања и мјесто молитве за све православне Србе и све православне хришћане, ма ком народу припадали, а нарочито за оне који живе у сјеверним провинцијама Краљевине Холандије, као и на сјеверо-западу Њемачке. 

Богослужбени живот у парохији се одвијао, као и раније, једном мјесечно. Међутим, предузети су и значајни напори и опсежни радови како би се број наших парохијана увећао, наше црквене зграде одржавале у добром стању, а наша администрација и финансије организовале у складу са државним и црквеним законима.

Захваљујући труду добрих људи и милости Божијој, са поносом можемо рећи да је парохија направила веома значајне искораке у претходној години:

- изабран је нови црквени одбор;
- офарбана је спољна столарија;
- предузета су истраживања и радови за стабилизацију темеља црквене зграде;
- урађен је свештенички стан;
- направљен је парохијски сајт и друштвене мреже;
- сређена је сва неопходна администрација, како би парохија пословала транспарентно и у складу са свим државним и црквеним законима.

Међутим, оно што је највећа радост и најзначајнији искорак је  долазак сталног парохијског свештеника, који ће живјети у комплексу нашег храма, у свештеничком стану, и вршити редовна дневна и недјељна богослужења. Велика нам је радост и част што ћемо, ако Бог да, дочекати јеромонаха Никиту, сабрата манастира Острог, који после шестогодишње службе у Латинској Америци долази у ову нашу парохију.

Осим што ће сваке недјеље и празника служити Свету Литургију и свакодневна јутарња и вечерња богослужења, отац Никита ће, такође, обилазити домове свих парохијана и организовати предавања, радионице и духовне разговоре за дјецу и одрасле.

Да би овај наш храм постао живи храм и да би отац Никита могао да спроводи своју јеванђелску мисију, као и мисију очувања српског језика и културе, потребна је помоћ свакога од нас. 

Најзначајнији допринос парохији је да свако од нас редовно долази у овај храм на богослужења; да нашу дјецу уписујемо на часове вјеронауке и српског језика, као и да својим радом, трудом, присуством, прилозима, талентима и, изнад свега, вјером, надом и љубављу, учествујемо у животу нашега храма. 

Осим тога, важно је да сваки запослени парохијан уплаћује мјесечни парохијал у износу од 10€, или више уколико је у могућности.

Редовно плаћање парохијала представља неопходну стабилност наше парохије, како у финансијском тако и у административном смислу, и зато молимо све оне који ову Цркву сматрају својом да поднесу ову малу жртву, како би примили велике Божије благослове и себе уписали у листу приложника  светога храма, за које се молимо на свакој литургији.

Наша слога је наша снага, а вјера у Бога и приврженост Цркви Божијој су гарант опстанка и процвата свих нас као православних Срба који живимо овдје у туђини, далеко од својих вјековних огњишта.

Нека би новорођени Младенац Христос свима вама подарио свако добро и сваки Божији благослов.

Са љубављу у Христу, поздрављамо вас радосним божићним поздравом:

Мир Божији! Христос се роди! Ваистину се роди!


 Свештеник Крсто Станишић и чланови Црквеног одбора:
-Добривоје Максимовић Боби
- Жељко Ђукић
- Јасмина Шљубора
- Тања Скерлић
- Сања Јовановић
- Слободан Гаврић
- Сашка Кулић 
- Гордана Милошевић
- Спиро Мирчетић
- Жарко Маравић
- Љубиша Граховац
- Давид Појан 
- Предраг Берић
